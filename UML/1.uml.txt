Kancelaria prawnicza

Pewna kancelaria prawnicza postanowiła usprawnić obsługę prowadzonych przez nią spraw poprzez wykorzystanie systemu informatycznego. Poniżej znajduje się lista wymagań użytkownika, w oparciu o który przeprowadzimy modelowanie pojęciowe:

1. Należy przechowywać następujące dane o klientach i prawnikach: imiona (nie więcej niż dwa), nazwisko, nazwisko panieńskie (tylko dla kobiet), adres i telefon.

2. Dla prawników ma być przechowywany także staż pracy w zawodzie.

3. Dla spraw prowadzonych przez kancelarię mają być pamiętane informacje, takie jak: data rozpoczęcia i data zakończenia sprawy, czego dotyczyła, czy zakończyła się sukcesem, dane klienta, który ją zlecił oraz jacy prawnicy zajmowali się sprawą.

4. Mają być przechowywane daty i miejsca wszystkich rozpraw związanych ze sprawą. Każdej rozprawie ma być przypisywany identyfikator, unikatowy w ramach danej sprawy.

5. Ponieważ możliwa jest sytuacja, że prawnik zostanie odsunięty od sprawy jeszcze w trakcie jej trwania, ma być pamiętane od kiedy do kiedy prawnik zajmował się daną sprawą.

6. W danym momencie czasu prawnik może być przydzielony tylko do jednej sprawy.

7. Należy uwzględnić fakt, że prawnik może być klientem kancelarii, ale wtedy nie może zajmować się sprawami, które zlecił.

8. Sprawa może być anulowana w dowolnym momencie; dane sprawy anulowanej nie mają być przechowywane.

9. Dane sprawy mają być przechowywane przez 10 lat od momentu jej zakończenia.

10. Oczekuje się, że system będzie wspomagał pracę kancelarii przy:
      - Rejestrowaniu spraw.
      - Przydzielaniu prawników do spraw.
      - Odsuwaniu prawników od spraw.
      - Rejestracji rozpraw.
      - Rejestracji zakończenia spraw.
      - Ustalaniu listy spraw, które w zadanym okresie czasu zakończyły się sukcesem.
